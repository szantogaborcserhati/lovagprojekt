<html>
<head>
<style>
  body {background-color:rgb(200,200,200)}
  h1{text-align:center; color: blue; text-shadow:3px 3px 3px white; background-color: lightgreen;  }
  .text {border:10px solid transparent;  }
</style>
</head>
<body>
<h1>Itt lesz a Cseri lovagprojektjének weboldala.<br>
Készítik a 10 Ct tagjai.<br>
  Hamarosan megjelenik<br></h1>
  <p class="text">
    Kosztolányi Dezső számos verse épít az emelkedettség, a közöttlét szemléleti pozíciójára. Versei azonban nem közösségi ihletésűek, hanem belső aggodalmak, válságok kivetítését és megoldási kísérleteit tartalmazzák. Értelmezésem szerint e versek közé tartozik a Hajnali részegség című, többszörösen darabjaira elemzett költeménye is. 
A vers egy életkort illető válság verse. Az ötvenes éveibe lépő lírai alany élete folyamatát értékeli, s vallomásos hangon idézi fel azt az élményt, látomást, mely a fordulatot hozta számára. (Ezt a fordulatot az elemzők a „vendéglét” fogalmával kapcsolják össze: „...egy nagy ismeretlen Úrnak / vendége voltam.”) A fordulat az eddigi életvezetésével, életmódjával kapcsolatos élményhez kötődik: a korosodó ember kétellyel illeti eddig megszerzett értékeit, elért eredményeit, és kénytelen tudomásul venni a sokasodó halottainak számát. Értelmezésem szerint ez a válsághelyzet, melynek „kibeszélésével” találkozunk a mű nyitó egységében valamint zárlatában, amikor egyes szám második személyben tesz vallomást egy „barátjának”.
Már a mű címe is a közöttlét fogalmi mezejébe sorolható. A hajnal időpontja – a vers élményét adó időszak a szöveg szerint három órától virradtig tart – kitüntetett időpont, hiszen éjfél, azaz a teljes tudatvesztés időszaka és a nappal, a józanság, a tiszta értelem világa között helyezkedik el, amikor lehetőség nyílik a két világ szembesítésére. Ne feledkezzünk meg arról a paradoxonról, amely egy olyan időt jelöl meg a megvilágosodás - „egy Úrnak vendége voltam” - időszakaként, mely a sötétség, a látást nem támogató idő tartománya. Ez a tény is jelzi, különleges, kitüntetett, átmeneti időszakban vagyunk, a „közöttlét” birodalmában. A közöttlét fizikai pozícióját pedig a magasból, egy lakásból a másikra való látás helyzete határozza meg.
A szemléleti pozícióhoz szorosan kötődik a szembesítés tevékenysége. Az ellentétezés a szövegben az anyagi és a szellemi javakra is kiterjed. Az anyagi javak szembevétele sem újdonság Kosztolányi költészetében, gondoljunk csak a Boldog, szomorú dal számtalan szerzőt megihlető szövegére.1 
Az első szakaszban az elaludni képtelen lírai alany (válságtünet!) a szobáját pozitív értékű szavakkal jellemzi: „családi fészek”-ként említi, ahol „lágy, álombeli mézek” teszik édessé az életet. Ám ahogy a barátot bevonja a figyelem irányításába, melynek célja a szomszéd ház, azaz az emberi létezés valódi bemutatása, egyre negatívabb értékek társulnak a szavakhoz. A Logodi utca2 szegényessé, elhagyatottá válik, az emberek már vakon, feldöntve feküsznek, agyvérszegénység burult rájuk; a lakásuk hirtelen dobozzá válik, melybe bezárva élik életüket, hogy aztán a ketrec szó alkalmazásával a leírás elérje az abszolút negatív pontot. Az emberi létezésmód negatívumát - a gépies, emberhez méltatlan, mert automatizmusra kényszerítő világát -a keltőóra megszólalása érzékelteti. A szakasz zárlatában mintegy összefoglalásként a ház egykori jövőjét megjelenítve az otthon és az állat óla szavak jelzik, hogy az első egységben még pozitív hangulatú leírás – immár a különleges időbeli és térbeli pozíció függvényében – negatívvá vált, az addig értéknek tartott jelenségek értékvesztetté lettek.
A vers további része már a fönt világához tartozik, s a gépies, emberhez méltatlan létezés helyett az ünnepi létezés (báléj) képeit szemlélhetjük. A sorok már nem leírások, hanem látomások, ennek megfelelően a hangnem is emelkedett. (Jelen írás határai túl kicsik ahhoz, hogy alapos elemzését adjam ennek az egységnek, ezért csak az ellentétpárok bemutatására szorítkozom.)
A látomás tere már nem egy szűkre korlátozott világ (doboz, ketrec), hanem a kozmosz, a Tejút teljes világa. Maga a képzeletbeli helyszín sem egy bérház, hanem előcsarnokkal és lépcsőkkel bíró kastély, ahol a kényszerek irányította tevékenység helyett bált láthatunk. A csönd zéró  hangjai helyett csilingelést, csodás női suttogást hallunk. Mozdulatlanság helyett a gazdag élet dinamikus igéi jelennek meg a szövegben. Az éjszaka időszakához kötődő színtelenség helyett a kék, az arany színei tündöklik tele az eget. A hangvétel, a megszólalás csodálkozó s bámuló szavai a kisgyermekkor világát idézik fel, hiszen a látomással az öregedő ember visszalép gyermeki létezésébe.
A látomás leírása – az anyagi javak leértékelődése - után a szellemi javak vizsgálata következik. Az értékvesztés folyamatai itt is áthangolják a sorokat: a családi kötődésből fogság lesz („ ..miféle ringyók rabságába estél..”), az irodalom és az írói siker fényét veszti („ ..kopott regéket” ill. „..mily kézirat volt fontosabb tenéked, ...”), a siker érzéséből a kudarc élménye. („..könnyem” ill. „megtörötten”). A feloldás az emberi élet végességégének megértésével és avval következik be, hogy lírai alany költői szerepében kiteljesedve „dalolni” kezd „ekkor az azúrnak”, és ha nem is teljes jogú tagként, de a „vendéglétbe belesett” személyként definiálja újra magát.</p>
</body>

</html>
